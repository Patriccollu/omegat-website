<div id="content">
			
<h2>El projecte OmegaT i l'usuari</h2>


			
<p>L'OmegaT no és només un producte; és un projecte apassionant i els usuaris en podeu formar part.</p>

<p>L'OmegaT és programari lliure. Això vol dir que els usuaris podeu baixar-lo i utilitzar-lo lliurement amb molt poques restriccions. També el podeu copiar i proporcionar-lo a altres persones.</p>


			 
<p>L'OmegaT és un programa de codi font obert. Això significa que, si voleu, podeu modificar l'OmegaT perquè s'adapti a les vostres necessitats. Per als defensors del programari de codi font obert, aquesta llibertat és fins i tot més important que el fet que sigui gratuït.</p>


			 
<p>Al projecte OmegaT li vindria bé l'ajuda de més voluntaris en gairebé totes les àrees. Tot i que molts usuaris ho saben, la seva reacció és sovint: «Però si no sé programar!». És cert que la programació és la funció més important, perquè sense la programació no existiria el programa, però aquesta no és l'única tasca que cal fer. A continuació trobareu una llista de les àrees on fan falta més voluntaris.</p>

 
<h3>Redacció de documentació</h3>


<p>La documentació és molt important i segur que molts dels lectors sereu traductors que deveu haver traduït molta documentació per a usuaris. Heu pensat mai a escriure vosaltres mateixos documentació per als usuaris? És tota una revelació.</p>


<h3>Localització</h3>


<p>Gràcies a la feina dels traductors, la interfície d'usuari de l'OmegaT i els textos de l'ajuda ja han estat traduïts a diversos idiomes. Això vol dir que només en falten uns milers! La localització de l'OmegaT a altres idiomes és també una feina permanent, ja que s'hi afegeixen contínuament noves funcions i característiques. Consulteu el <a href="howtos/localizing_omegat">Manual de localització de l'OmegaT</a> per obtenir informació més detallada sobre el procés de localització/traducció de l'OmegaT.</p>


<h3>Verificació</h3>


<p>Una de les tasques més útils que poden fer els usuaris de l'OmegaT és, precisament, utilitzar l'OmegaT. I, quan troben coses que no funcionin o carències a la documentació, fer-nos-ho saber.</p>


<p/>

<h3>Programació (Java)</h3>


<p>L'OmegaT està escrit en Java. Si sou programador i sabeu com funciona el Java, ens vindria molt bé comptar amb la vostra ajuda. </p>

<h3>Programació (sense Java)</h3>


<p>Per descomptat, no tota la programació s'ha de fer amb el Java. Si sabeu programar en un altre llenguatge, podeu escriure codi per millorar l'aplicació principal. Ja s'ha escrit codi auxiliar, per exemple, en Star Basic i Tcl/Tk. Sé que ara esteu pensant «però si no tinc ni idea de programació». I no heu pensat mai a aprendre'n? Si ja coneixeu prou bé com funcionen els ordinadors en general i trieu un llenguatge script planer, com ara el Tcl/Tk, podríeu aprendre suficient pel vostre compte per aconseguir escriure scripts senzills però útils en tan sols un parell de setmanes. Ara està molt de moda la formació contínua.</p>


<h3>Publicitat</h3>


<p>Heu escrit mai un article per al butlletí de la vostra associació professional? Si no, en podríeu escriure un sobre la utilització de l'OmegaT.</p>


<h3>Donatius</h3>

<p>Si l'OmegaT us ha resultat útil i voleu mostrar el vostre agraïment amb un donatiu, aneu a la <a href="http://sourceforge.net/projects/omegat/">pàgina de l'OmegaT a SourceForge</a> i feu clic a «Donate» (Dóna).</p>


</div>


