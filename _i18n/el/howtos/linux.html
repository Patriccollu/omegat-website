<div class="container">

<h2>Οδηγός χρήσης τού OmegaT σε Linux</h2>


<p>Αυτός ο οδηγός περιγράφει πώς να χρησιμοποιήσετε το OmegaT σε Linux. Απευθύνεται κυρίως σε νέους χρήστες τού Linux.</p>

<h3>Java</h3>

<p>Το OmegaT δεν τρέχει σε όλες τις εκδόσεις τής Java. Πριν κατεβάσετε το OmegaT, βεβαιωθείτε ότι η εγκατεστημένη έκδοση της Java είναι κατάλληλη για το OmegaT. Για να το κάνετε αυτό, ανοίξτε ένα τερματικό (γνωστό και ως «κονσόλα» ή «παράθυρο γραμμής εντολών»), όπως το konsole (KDE) ή το gnome-terminal (GNOME), και πληκτρολογήστε:</p>

<p>java -version</p>

<p>Το σύστημα θα προβάλει λεπτομέρειες για την εγκατεστημένη έκδοση της Java.</p>

<p>Sun Java: κοιτάξτε τις απαιτήσεις συστήματος στα έγγραφα του OmegaT (readme.txt), για να δείτε ποια έκδοση της Sun Java απαιτείται —ή αν έχετε μια αρκούντως πρόσφατη έκδοση της Java.</p>

<p>Java τρίτων: μέχρι πρόσφατα το OmegaT έτρεχε μόνο σε Sun Java. Πλέον, το OmegaT τρέχει στην OpenJDK Java, την οποία διαθέτουν ορισμένες διανομές τού Linux. Ωστόσο, ορισμένες λειτουργίες (όπως μερικές επιλογές τής γραμμής εντολών) δεν διατίθενται· παρέχονται διαφορετικές γραμματοσειρές· υπάρχουν ορισμένα μικροπροβλήματα με την εμφάνιση των παραθύρων, τον τεμαχισμό κ.ά..</p>

<p>Για να διαπιστώσετε αν έχετε κατάλληλη έκδοση της Java, μπορείτε να κάνετε το εξής:</p>

<p>- Εγκαταστήστε μια έκδοση του OmegaT χωρίς Java και δείτε αν λειτουργεί. Αν δεν λειτουργεί, μπορείτε να εγκαταστήσετε μια τοπική έκδοση της Java ή μια διαφορετική έκδοση της Java σε επίπεδο συστήματος.</p>

<p>- Εγκαταστήστε μια δεύτερη —διαφορετική από την προεπιλεγμένη— έκδοση της Java σε επίπεδο συστήματος και εκκινήστε το OmegaT χρησιμοποιώντας ρητά αυτήν την έκδοση.</p>

<p>- Εγκαταστήστε την έκδοση του OmegaT που περιλαμβάνει την Java.</p>

<p>Αν διαπιστώσετε ότι η έκδοση της Java τού συστήματός σας δεν είναι συμβατή με το OmegaT και θέλετε να την αντικαταστήσετε με την Sun Java, κοιτάξτε αν υπάρχει πακέτο τής Sun για την διανομή τού Linux σας ((SUSE, Ubuntu, κτλ.). Αν υπάρχει, η εγκατάσταση θα είναι πολύ ευκολότερη.</p>

<p>Αν αποκτήσετε την Sun Java απευθείας από την Sun, η εγκατάσταση θα είναι απλή, αλλά θα χρειαστεί να κάνετε ρυθμίσεις με μη αυτόματο τρόπο, για να την ορίσετε ως προεπιλεγμένη σε επίπεδο συστήματος. Αυτό δεν συστήνεται, ιδίως αν δεν έχετε επαρκή εξοικείωση με το Linux.</p>

<p>Η τρίτη επιλογή (εγκατάσταση έκδοσης του OmegaT με Java σε τοπικό επίπεδο) είναι η λιγότερο επιρρεπής σε λάθη.</p>

<h3>Επιλογή και καταβίβαση του OmegaT</h3>

<p>Για Linux διατίθενται οι παρακάτω εκδόσεις τού OmegaT:</p>

<p>"Κανονική", "Τελευταία", "/trunk" και "Webstart". Συστήνεται η έκδοση "Latest". (Ανατρέξτε στην σελίδα "Καταβιβάσεις" τού ιστοχώρου τού OmegaT για να μάθετε πού διαφέρουν οι εκδόσεις.)</p>

<p>Χωρίς/με JRE, δηλαδή διαπλατφορμική έκδοση χωρίς JRE, π.χ. "OmegaT_2.1.7_02_Beta_Without_JRE.zip" και έκδοση ειδικά για Linux με JRE, π.χ. "OmegaT_2.1.7_02_Beta_Linux.tar.bz2". Επιλέξτε μια έκδοση με ή χωρίς JRE, σύμφωνα με όσα συζητήθηκαν παραπάνω για την Java.</p>

<p>Σημειώστε ότι μπορείτε εύκολα να εγκαταστήσετε περισσότερες από μία εκδόσεις τού OmegaT σε Linux χωρίς διενέξεις. Ωστόσο, όλα τα εγκατεστημένα αντίτυπα θα προσπελάζουν τα ίδια αρχεία ρύθμισης παραμέτρων χρήστη (εκτός αν εκκινούνται από διαφορετικούς λογαριασμούς χρήστη).</p>

<h3>Αποσυμπίεση της αρχειοθήκης</h3>

<p>Αν έχετε κατεβάσει την τελευταία beta έκδοση με ή χωρίς JRE, τοποθετήστε την σε κατάλληλο φάκελο του συστήματός σας. Συνιστούμε την δημιουργία ενός φακέλου <i>/omegat</i> στο /usr/local/lib ή, εναλλακτικά, στο /opt. Για να γίνει αυτό, θα χρειαστείτε δικαιώματα πρόσβασης ρίζας.</p>

<p>Αποσυμπιέστε την αρχειοθήκη στον επιθυμητό φάκελο. Στις περισσότερες διανομές δεν υπάρχει πρόβλημα αποσυμπίεσης αρχειοθηκών μορφής zip ή .tar.bz2 (η δεύτερη χρησιμοποιείται συχνά σε Linux).</p>

<p>Για να «εγκαταστήσετε» το OmegaT, αρκεί να αντιγράψετε στον σκληρό δίσκο σας την αρχειοθήκη και να την αποσυμπιέσετε. Το OmegaT δημιουργεί φακέλους και αρχεία ειδικά για τον χρήστη κατά την πρώτη του εκκίνηση.</p>

<h3>Εκκίνηση του OmegaT από την γραμμή εντολών</h3>

<p>Πρώτα, δοκιμάστε να εκκινήσετε το OmegaT από την γραμμή εντολών. Για να το κάνετε αυτό, ανοίξτε έναν παράθυρο τερματικού (βλ. παραπάνω). Δεν χρειάζεστε δικαιώματα πρόσβασης ρίζας για να γίνει αυτό. Στην γραμμή εντολών μεταβείτε στον φάκελο με το αρχείο OmegaT.jar, όπως:</p>

<p>cd /usr/local/lib/omegat/OmegaT_2.3.0</p>

<p>και επιβεβαιώστε με ENTER. (Η διαδρομή ενδέχεται να είναι λίγο διαφορετική, ανάλογα με το πού τοποθετήσατε το OmegaT και πώς ονομάσατε τους φακέλους.)</p>

<p>Μετά, πληκτρολογήστε την εντολή εκκίνησης και επιβεβαιώστε την με ENTER. Η βασική εντολή εκκίνησης είναι:</p>

<p>java -jar OmegaT.jar</p>

<p>Η εντολή αυτή κάνει διάκριση πεζών-κεφαλαίων.</p>

<p>Αν χρησιμοποιείτε —ή πρόκειται να χρησιμοποιήσετε— Java που δεν έχει εγκατασταθεί σε επίπεδο συστήματος, δεν αρκεί αυτή η εντολή: πρέπει να πείτε στο σύστημα πού να βρει την Java. Αν έχετε εγκαταστήσει έκδοση του OmegaT με ενσωματωμένο JRE, η δέσμη εκκίνησης ήδη περιέχει την σχετική διαδρομή. Αν έχετε εγκαταστήσει μια πρόσθετη έκδοση της Java αλλά δεν την έχετε ορίσει ως προεπιλεγμένη σε επίπεδο συστήματος, πρέπει να περιλάβετε στην εντολή εκκίνησης όλη την διαδρομή για το δυαδικό αρχείο τής Java. Η διαδρομή αυτή είναι η /usr/lib/jvm/java-6-sun-1.6.0.16/jre/bin/java ή παρόμοια· σημειώστε την θέση τής Java κατά την εγκατάσταση, για να μπορείτε να την βρείτε ξανά. Επομένως, η εντολή θα είναι (στο παράδειγμά μας):</p>

<p>/usr/lib/jvm/java-6-sun-1.6.0.16/jre/bin/java -jar OmegaT.jar</p>

<p>Προσοχή να μην μπερδέψετε στην δέσμη εκκίνησης τις διαδρομές για το OmegaT.jar και για την εντολή τής Java. Η πρώτη διαδρομή (με την εντολή "cd") χρειάζεται αν η δέσμη εκκίνησης δεν βρίσκεται στον ίδιο φάκελο με το OmegaT.jar. Η δεύτερη χρειάζεται αν η έκδοση της Java που θέλετε να χρησιμοποιήσετε δεν είναι η προεπιλεγμένη σε επίπεδο συστήματος.</p>

<h3>Εκκίνηση του OmegaT με δέσμη εκκίνησης</h3>

<p>Αν ότι πέτυχε η εκκίνηση από την γραμμή εντολών, μπορείτε να δημιουργήσετε μια δέσμη εκκίνησης. Μια βασική δέσμη εκκίνησης παρέχεται με το OmegaT: πρόκειται για το αρχείο με όνομα “OmegaT” στον κυρίως φάκελο τού OmegaT. Μπορείτε να δημιουργήσετε και τις δικές σας δέσμες εκκίνησης: πρόκειται για αρχεία απλού κειμένου, τα οποία μπορείτε να επεξεργαστείτε σε επεξεργαστή κειμένου.</p>

<p>Η δέσμη εκκίνησης πρέπει να περιέχει τις εντολές που περιγράφτηκαν πιο πάνω, δηλαδή:</p>

<p>Την βασική εντολή εκκίνησης του OmegaT:</p>

<p>java -jar OmegaT.jar</p>

<p>Ίσως με ρητή δήλωση της διαδρομής για την εντολή τής Java —π.χ.: </p>

<p>/usr/lib/jvm/java-6-sun-1.6.0.16/jre/bin/java -jar OmegaT.jar</p>

<p>Ίσως αφού προηγηθεί εντολή για μετάβαση στον φάκελο με το αρχείο OmegaT.jar —π.χ.:</p>

<p>cd /usr/local/lib/omegat/OmegaT_2.3.0</p>

<p>Ανάλογα με την διανομή Linux που χρησιμοποιείτε, ίσως πρέπει να κάνετε την δέσμη εκκίνησης εκτελέσιμη. Για να το κάνετε αυτό, κάντε δεξί κλικ στο αρχείο τής δέσμης, επιλέξτε Properties &gt; Permissions &gt; Executable. (Οι ονομασίες διαφέρουν από διανομή σε διανομή.) Ανάλογα με την θέση τής δέσμης ενεργειών, ίσως χρειαστείτε δικαιώματα πρόσβασης ρίζας για να το κάνετε αυτό.</p>

<h3>Δοκιμή τής δέσμης εκκίνησης</h3>

<p>Ανοίξτε ένα τερματικό. Χρησιμοποιήστε την εντολή "cd για να μεταβείτε στην θέση τής δέσμης εκκίνησης, πληκτρολογήστε</p>

<p>./OmegaT</p>

<p>(αν το αρχείο τής δέσμης έχει όνομα "OmegaT") και επιβεβαιώστε με ENTER. Αν όλα έγιναν σωστά, πρέπει να εκκινηθεί το OmegaT.</p>

<p>Ανάλογα με την διανομή που χρησιμοποιείτε, ίσως το OmegaT εκκινείται και με κλικ στο αρχείο τής δέσμης, στον διαχειριστή αρχείων.</p>

<h3>Διάθεση της δέσμης εκκίνησης σε όλο το σύστημα</h3>

<p>Αντιγράψτε ή μετακινήστε το αρχείο τής δέσμης εκκίνησης σε έναν φάκελο εντός τής διαδρομής εκτέλεσης του συστήματος —συνήθως /usr/local/bin. Αν το αρχείο ήταν πριν στον ίδιο φάκελο με το OmegaT.jar, ίσως χρειαστεί να προηγηθεί τής εντολής εκκίνησης μια εντολή "cd", για μετάβαση στον φάκελο του OmegaT.jar.</p>

<p>Για να ελέγξετε αν το OmegaT μπορεί να εκκινηθεί από οπουδήποτε στο σύστημα, ανοίξτε πάλι ένα τερματικό, πληκτρολογήστε το όνομα του αρχείου τής δέσμης ενεργειών και πιέστε ENTER. Το όνομα αρχείου κάνει διάκριση πεζών-κεφαλαίων· αν θέλετε να εκκινείτε το OmegaT γράφοντας απλώς <i>omt</i>, χρειάζεται μόνο να μετονομάσετε το αρχείο από <i>OmegaT</i> σε <i>omt</i>.</p>

<p>Ακόμη ευκολότερα, μπορείτε να εκκινήσετε το OmegaT πιέζοντας Alt-F2 και μετά πληκτρολογώντας και επιβεβαιώνοντας το όνομα τής δέσμης εκκίνησης στο παράθυρο διαλόγου.</p>

<p>Μπορείτε να έχετε περισσότερες από μία δέσμες εκκίνησης τού OmegaT στο σύστημά σας. Έτσι, θα μπορείτε να δοκιμάσετε μια νέα έκδοση του OmegaT χωρίς να επηρεάσετε την προηγούμενη έκδοση. Απλώς γράψτε μια δέσμη εκκίνησης για την νέα έκδοση και ονομάστε την διαφορετικά. Επίσης, με περισσότερες από μία δέσμες εκκίνησης θα μπορείτε να εκκινείτε το OmegaT με διαφορετικές επιλογές εκκίνησης (π.χ. με διαφορετικό λεξιμεριστή), όπως απαιτεί η περίσταση.</p>

<h3>Εύκολη εκκίνηση του OmegaT</h3>

<p>Αν έχετε φτάσει ώς εδώ, θα έχετε καταλάβει ότι υπάρχουν πολλοί τρόποι εκκίνησης του OmegaT, από περίπλοκοι έως πολύ απλοί.</p>

<p>Το επόμενο βήμα είναι να προσθέσετε το OmegaT στην επιφάνεια εργασίας και στα μενού. Αυτό γίνεται με διαφορετικούς τρόπους, ανάλογα με το σύστημα και τον τύπο τής επιφάνειας εργασίας (KDE, GNOME κτλ.). </p>

<p>Στο KDE, πρέπει να προσθέσετε εντολή για το OmegaT στο μενού, ως εξής:</p>

<p>Control Center - Desktop - Panels - Menus - Edit K Menu - File - New Item/New Submenu</p>

<p>Μετά, αφού επιλέξετε έναν κατάλληλο μενού, προσθέστε ένα υπομενού/στοιχείο με τις εντολές "File - New Submenu" και "File - New Item". Δώστε στο νέο στοιχείο το όνομα "OmegaT".</p>

<p>Στο πεδίο "Command", πιέστε το κουμπί πλοήγησης για να βρείτε την δέσμη εκκίνησης του OmegaT (το αρχείο με όνομα "OmegaT" στον ασυμπίεστο φάκελο) και επιλέξτε την.</p>

<p>Κάντε κλικ στο κουμπί "Icon" (δεξιά από τα πεδία "Name"/"Description"/"Comment"), μετά επιλέξτε "Other Icons - Browse" και πλοηγηθείτε στον υποφάκελο /images τής εφαρμογής OmegaT. Επιλέξτε το εικονίδιο του OmegaT.</p>

<p>Τέλος, αποθηκεύστε τις αλλαγές με "File - Save".</p>

<p>Στο GNOME, προσθέστε το OmegaT στο "Panel" σας (το μενού στο πάνω μέρος τής οθόνης), ως εξής:</p>

<p>Κάντε δεξιό κλικ στο "Panel" και επιλέξτε "Add New Launcher".</p>

<p>Στο πεδίο "Command", πιέστε το κουμπί πλοήγησης για να βρείτε την δέσμη εκκίνησης του OmegaT (το αρχείο με όνομα "OmegaT" στον ασυμπίεστο φάκελο) και επιλέξτε την. Επιλέξτε την και επιβεβαιώστε πιέζοντας ΟΚ.</p>

<p>Κάντε κλικ στο κουμπί "Icon", μετά στο "Browse" και πλοηγηθείτε στον υποφάκελο /images τής εφαρμογής OmegaT. Επιλέξτε το εικονίδιο OmegaT_icon.png . Το GNOME ίσως δεν εμφανίσει τα εικονίδια, αφού αρχικά αναμένει αρχείο SVG· αν, όμως, κάνετε κλικ στον φάκελο, τα αρχεία θα πρέπει να εμφανιστούν, οπότε θα μπορέσετε να επιλέξετε το OmegaT_icon.png.</p>

<h3>Εξατομίκευση της δέσμης εκκίνησης</h3>

<p>Το OmegaT προσφέρει διάφορες επιλογές γραμμής εντολών. Όπως δηλώνει το όνομά τους, χρησιμοποιούνται στην γραμμή εντολών· μπορείτε, όμως, να τις προσθέσετε και στην δέσμη εκκίνησης. Ανατρέξτε στο εγχειρίδιο χρήσης τού OmegaT για να δείτε όλες τις επιλογές γραμμής εντολών.</p>

<h3>Εμφάνιση γραμματοσειρών τού OmegaT σε Linux</h3>

<p>Οι γραμματοσειρές εντός του OmegaT σε περιβάλλον Linux ενδέχεται να διαφέρουν πολύ, ανάλογα με:</p>

<p>- Την έκδοση της Java (η ίδια γραμματοσειρά ενδέχεται να διαφέρει αρκετά ανάμεσα στην Sun Java και στην OpenJDK Java)</p>

<p>- Τις διαθέσιμες/επιλεγμένες γραμματοσειρές</p>

<p>- Το μέγεθος γραμματοσειράς</p>

<p>- Το αν έχει οριστεί αντι-αλλοίωση (anti-aliasing) στις επιλογές γραμμής εντολών (βλ. λεπτομέρειες στο εγχειρίδιο χρήσης τού OmegaT) </p>

<h3>Απεγκατάσταση του OmegaT</h3>

<p>Για να αφαιρέσετε κάθε ίχνος τού OmegaT από το σύστημά σας:</p>

<p>Διαγράψτε τον φάκελο προγράμματος του OmegaT. Μπορείτε να τον επαναφέρετε εύκολα στο μέλλον.</p>

<p>Διαγράψτε τον φάκελο /home/&lt;user&gt;/.omegat από όλους τους λογαριασμούς χρήστη από τους οποίους έχει εκκινηθεί το OmegaT. Έτσι, θα διαγραφούν όσες ρυθμίσεις χρήστη έχουν γίνει (όπως αλλαγές στους κανόνες τεμαχισμού) και —αν ο φάκελος διαγραφεί αντί απλώς να μεταφερθεί στον κάδο απορριμμάτων ("Trash")— δεν θα μπορεί να γίνει επαναφορά τους.</p>

<p>Διαγράψτε όλες τις δέσμες εκκίνησης και αφαιρέσετε όλα τα σχετικά με το OmegaT στοιχεία από την επιφάνεια εργασίας.</p>

<p>Η απεγκατάσταση του OmegaT δεν αφαιρεί έργα τού OmegaT από το σύστημα, εκτός αν τα έχετε τοποθετήσει στον φάκελο προγράμματος ή στον φάκελο ρυθμίσεων του OmegaT —το οποίο δεν συστήνεται, γενικότερα.</p>

<p>Copyright Marc Prior 2010-2011</p>

</div>

